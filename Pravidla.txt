Česká dáma

Úvod:
Toto jsou pravidla České dámy, podle nichž se hrají oficiální turnaje. 

Hrací potřeby:
Hrací deska 8×8 
12 kamenů pro každého hráče 

Počet hráčů: 2 

Pravidla:
Cíl hry: Vyřadit všechny soupeřovy kameny. 

Výchozí situace: Kameny každého hráče jsou rozestavěny ve třech řadách, ob jedno pole. První kámen je v levém dolním rohu hrací desky. 

Hra:
Hráči se v tazích pravidelně střídají. Začíná bílý. 
Všechny kameny se pohybují vždy o jedno volné pole diagonálně vpřed. Jestliže na takovém poli stojí soupeřův kámen a další pole za ním ve směru tahu je volné, musí soupeřův kámen přeskočit a odklidit z desky. 
Kámen, kterým hráč táhne, může provést i skoky vícenásobné. Mezi přeskakovanými soupeřovými kameny musí být vždy jedno pole volné a nesmějí stát těsně za sebou. Po každém dopadu lze změnit směr dalšího skoku. Vícenásobný přeskok je nutno provést v plném rozsahu. Při možnosti výběru z několik a vícenásobných přeskoků si smí hráč zvolit pro něj nejvýhodnější. Nemusí přeskočit největší možný počet kamenů. Dáma má přednost ve skákání. 
Všechny kameny mají povolen pohyb i přeskoky pouze vpřed. 
Skákání je povinné. Kdo přehlédne možnost skoku, ztrácí kámen, kterým měl skákat a soupeř tento kámen odstraní z desky. 
Kámen, který dojde do poslední řady polí, stává se dámou. Dáma se vytvoří ze dvou kamenů položených na sebe. 
Dáma může během tahu postoupit o jakýkoliv počet volných polí v libovolném směru. I dáma smí přeskočit jen osamělé soupeřovy kameny. Stojí-li těsně za sebou nebo je v cestě vlastní kámen, skok není možný. Při vícenásobném skoku mohou být mezery mezi přeskakovanými soupeřovými kameny libovolně velké a dáma smí dopadnout za ně na libovolné volné pole. Smí také po každém dopadu změnit směr dalšího skákání. Nesmí však přeskočit žádný kámen dvakrát. Přeskočené kameny jsou z desky odebrány teprve po dokončení celého vícenásobného skoku. 

Konec hry:
Prohrává ten, komu nezbyl žádný kámen, nebo nemůže provést svými kameny žádný tah. 
Hra končí nerozhodně, když se hráči na tom dohodnou, nebo když se vyskytne třikrát stejná pozice. 